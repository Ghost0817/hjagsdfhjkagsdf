Далайчны авдар
Би бүх мэдэх юмаа ижийдээ ярилаа, ярихаас биш яах вэ. Харин ч эрт хэлэх хэрэгтэй байсан байж болох юм. Бид түвэгтэй, осолтой юмтай учирлаа.

Ахмадад хэрвээ мөнгө үлдсэн бол, түүний хагасыг нь бид авах ёстой. Гэхдээ хар нохой, сохор  гуйранч мэтийн нөхөд нь амандаа орсон шар тосыг хэлээрээ түлхэнэ гэгчээр олзноосоо татгалзаж, талийгчийн өр төлбөрийг төлөхийг зөвшөөрөх нь юу л бол. Мордож давхиад Ливси эмчид оч гэсэн ахмадын тушаалыг би биелүүлж чадаагүй: яагаад гэвэл ижийгээ ямар ч харж хандах хүнгүй яахин ганцааранг нь орхих билээ. Энэ тухай бодохын ч хэрэг байхгүй. Бид гэртээ амар тайван байж чадахгүй байлаа. Зуухны шатаж буй нүүрс шүүрэн дээрээ унах, тэр бүү хэл цаг цохилоход ч айдаг байв. Тал талд хүний хөлийн чимээ гарч манайх руу ирж яваа юм шиг санагдах.

Шалан дээр үхсэн хүн хэвтэж байгаа, өнөөх үзэлд орсонд муухай сохор хүн хэзээ мөдгүй эргэж ирэхээр ойрхон тэнэж яваа гэж бодохоос оройны үс босож байлаа. Аажуурч цаг алдаж болохгүй учраас бид ойролцоох тосгон орж, хүн хараас тус дэм гуйхаар шийдлээ. Хэлсэн л бол хийх хэрэгтэй. Ижий бид хоёр толгойдоо алчуур ч зангидалгүй жихүүн манан дундуур гүйлээ.
